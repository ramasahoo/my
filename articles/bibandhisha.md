## ବିବନ୍ଦିଷା
   
ତୁମେ ଦେଖୁଅଛ ମୁହଁରେ ଯାହାର  
                 ରମ୍ୟ ରମଣୀ ରୂପ  
ମୁଁ ଦେଖିଛି ତହିଁ କୋଟି ଜନମର  
                 ଭଗ୍ନ ବୁକୁର ଶୋକ  ।।  
                 
ଯାହାକୁ ଭାବୁଛ ଦିବସ ଶର୍ବରୀ  
                 ମହାଭୋଗ ଜୀବନର  
ମୁଁ ଭାବୁଛି ସିଏ ସକଳ ସୃଷ୍ଟିର  
                ଆଦ୍ଯତମ ମଧୁଝର  ।।  
                
ତୁମେ ରଚୁଥାଅ ଅଙ୍ଗେ ଅଙ୍ଗେ ତା'ର  
                ନେତ୍ରବିମୋହନ  ବେଶ  
ସେ ବେଶେ ଦେଖୁଛି ସ୍ନିଗ୍ଧ ଶୀତଳ  
               ଅମୃତ ବାତ୍ସଲ୍ୟ  ରସ  ।।  
               
ଅଧରେ ଫୁଟାଅ  କଳ୍ପ ଲୋକର  
                କାମିନୀ  କାମନା ଫୁଲ  
ମୁଁ କଳୁଛି ତା'ର କଅଁଳ ଓଠର  
                ପରଶ ଶିଖରୀ  ଚୂଳ  ।।  
                
ତୁମ ଲାଗି ଯିଏ କୂଳ ଲଂଘି ଦିଏ  
                 ମାଡ଼େ ସେ ଅମଡ଼ା ବାଟ  
ମୋ ଆଖିରେ ସିଏ ପାବନତଟିନୀ  
                 ଚାରୁତମ  ଚିତ୍ରପଟ  ।।  
                 
ଇଛ୍ଛୁଥାଅ ହାତେ ରଖିବାକୁ କେତେ  
                ନାରୀ ଭୋଗ ଭାଗ୍ୟ ଡୋରୀ  
କବିର ଲେଖନୀ  ମାନ ରକ୍ଷା ଲାଗି  
                ହୋଇଯାଉ  ତରବାରୀ  ।।  

@ ରାମଚନ୍ଦ୍ର ସାହୁ  
     ପଂଚବଟୀ
