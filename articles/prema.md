## ପ୍ରେମ
<pre>
ଯୁଗଳ ଆତ୍ମା, ଭାବନା ଅଭିନ୍ନ
ଦୁଇଟି ହୃଦୟ, ଅଦ୍ଵୈତ କଂପନ
ଦିବ୍ୟ ପ୍ରେମ ଅନନ୍ୟ  ।।
କେବେ ପ୍ରେମାନଳ ଦହନ , ଶୀତଳ ଚନ୍ଦନ !
ଅମରାବତୀର ସ୍ନିଗ୍ଧ ସମ୍ମୋହନ
ବେପଥୁ ବେଦନ,ସଂଗୋପନେ ମାନସ ମନ୍ଥନ
ଅନନ୍ତ ବ୍ଯୋମଦେଶେ ସ୍ବପ୍ନିଳ ବିଚରଣ
ପ୍ରେମ କେବେ କାଦମ୍ବରୀ ଶିହରଣ
ହୃଦୟରୁ ହୃଦୟକୁ ଶାଣିତ ଦଂଶନ  ।।
ବାତ୍ସଲ୍ୟ ରସ ଘନ, ମାତୃତ୍ଵର ଅମୃତ କ୍ଷରଣ
ବନ୍ଧୁତ୍ୱର ଅତୁଟ ବନ୍ଧନ,ପ୍ରେମାନନ୍ଦେ ଭକ୍ତି ନିବେଦନ
ମୂର୍ତ୍ତ ଅମୂର୍ତ୍ତ ଶାଶ୍ବତ ଭାବର କୋମଳ ଉନ୍ମୀଳନ
କଠିନ ପ୍ରସ୍ତର ଗାତ୍ରେ  ଶୈଶବ ତୃଣର ଅନୁପମ ସୃଜନ
ପ୍ରେମ କେବେ ନୁହେଁ ଇର୍ଷାପରାୟଣ ନିଷ୍ଠୁରତାର ଅଭିମାନ
ଧୈର୍ଯ୍ୟ ଅନୁକଂପାର ସ୍ୱର୍ଗୀୟ ଭୂଷଣ
ପ୍ରେମ,ଅଳୀକ ନୁହେଁ ଚିନ୍ମୟ ଚିରନ୍ତନ ।।

ଭ୍ରାନ୍ତେ ନୁହେଁ କଦାପି ବିଭ୍ରାନ୍ତ, ଚକ୍ରାନ୍ତରୁ କ୍ଷାନ୍ତ
ବୟସର ବହୁଊର୍ଦ୍ଧ୍ଯେ, ଅଗମ୍ଯ ମନ ମନ୍ମଥ ଚକ୍ରବ୍ଯୂହେ, ପ୍ରେମ କାରାଗାରେ
ସ୍ଥାବର ଜଙ୍ଗମେ ସସାଗରା ବସୁନ୍ଧରା
ପ୍ରେମର ଆବାହନ ପ୍ରେମର ଜୟଗାନ
ପ୍ରେମ ସୁବିଶାଳ ଜଗତର ଆତ୍ମିକ ଉତ୍ସରଣ ।

ସ୍ୱତ୍ତ୍ୱ ସଂରକ୍ଷିତ @ରାମଚନ୍ଦ୍ର ସାହୁ
୨୩/୦୮/୨୦୧୮
</pre>
