## ସାହସୀ ବାଳକ
<pre>
ତୁମ ପରି ଛୋଟ ପିଲାଟିଏ  
    ଗାଁ ନାଉରିଆ ପୁଅ ସିଏ    
ବୟସ ତାହାର ବା'ର କି ତେଏର    
    ସାହସରେ ତା'ର ସରି କିଏ ।  
ମୁକତି ସଂଗ୍ରାମ ଚାଲିଥାଏ
      ଛୋଟ ପିଲାଠାରୁ ବୁଢା ଯାଏ
ଭାରତ ମାତାର ଜୟ ଜୟକାର
କୋଣେ ଅନୁକୋଣେ ଶୁଭୁଥାଏ ।
ନରସିଂହ ପୁରେ ପ୍ରଜାମେଳି
         ସଂଜଯାଏ ଲାଗିଛି ଗହଳି
ଫିରିଙ୍ଗି ଶାସନ ବିରୋଧରେ ସଭା
  ବସିଛି ବାଜୁଛି କରତାଳି ।
ଆସିଲେ ଗୋରା ସିପାହୀ ଦଳ
         ନଈତଟେ ଆସି ହେଲେ ଠୁଳ
ବ୍ରାହ୍ମଣୀ ନଈରେ କାତ ପଡ଼ିଅଛି
ପାଣି ଟପିଅଛି ଦୁଇ କୂଳ ।
ଖରସ୍ରୋତା ବ୍ରାହ୍ମଣୀର ସୁଅ
       ନାଆ ମେଲି ଅଛି କୁନିପୁଅ
ସିପାହୀ କଥାକୁ ଖାତିରି ନକରି
ମନକୁ ଛୁଇଁ ନି ତିଳେ ଭୟ ।
ସିପାହୀ ଆଦେଶ ନ ମାନିଲା
       ସାହସରେ ପ୍ରତିବାଦ କଲା
ପାରକଲାନାହିଁ ନଈ ଆର କୂଳ
ସିପାହୀଙ୍କ ବଳ ଭାଙ୍ଗି ଗଲା ।
ଅଚାନକ ଆସିଗଲା ଗୁଳି
       ପିଲାଟି ଜଳେ ପଡ଼ିଲା ଟଳି
ଦେଶପ୍ରେମ ବହ୍ନି ଜାଳି ଦେଇଗଲା
ଦେଶଲାଗି ଦେଲା ପ୍ରାଣ ବଳି ।
ଜାତିପାଇଁ ମୃତ୍ଯୁଞ୍ଜୟୀ ହେଲା
       ସହିଦ ପଣିଆ ଦେଖାଇଲା
ଚିର ବନ୍ଦନୀୟ ସେ ବାଜି ରାଉତ
କାଳକାଳ ଯଶ ରଖିଗଲା ।
</pre>
       
@ ରାମଚନ୍ଦ୍ର ସାହୁ
