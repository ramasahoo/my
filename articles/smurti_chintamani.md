## ସ୍ମୃତି ଚିନ୍ତାମଣି
<pre>
ତୁମ ମାନସ ବୀଣାର ମନ୍ଦ୍ରିତ ସ୍ୱନ
      ଗୁଣୁ ଗୁଣୁ ସଂଗୀତର ସୁମଧୁର ତାନ ।।
ତୁମ ହୃଦୟର ମୃଦୁ କମ୍ପନ
       ଲଳିତ ଲାବଣ୍ଯମୟ ଅପଘନ  ।।
ତୁମ ପ୍ରୀତିମୟ ଚିରନ୍ତନୀ ଆକର୍ଷଣ
       ପ୍ରେମମୟ ଅତିନ୍ଦ୍ରୀୟ ଅମୃତମୟ ସମ୍ଭାଷଣ  ।।
ତୁମ ମୋହନ ବଂଶୀର ସମୁଚ୍ଚ ଉଚ୍ଚାଟନ
       ଶ୍ୟାମଳ ଅଙ୍ଗ ଶୋଭିତ ପ୍ରିୟତମ ପୀତ ବସନ  ।।
ତୁମ ଚିତ୍ତହରା ଚାରୁତମ ଛନ୍ଦାୟିତ ଚରଣ
       ଯଦୁବଂଶ ଶିରୋମଣି ପାବନମୟ ଅବତରଣ  ।।
ତୁମ ମୁକୁଟ ମଣ୍ଡିତ ମୟୂର ଚନ୍ଦ୍ରିକା ଅନାହତ ସମ୍ମୋହନ
       ବାଳୁତ ବେଳର ବହୁ ଚର୍ଚ୍ଚିତ ଯାମଳାର୍ଜୁନ ଭଞ୍ଜନ  ।।
ତୁମ  କପୋଳ ଚର୍ଚ୍ଚିତ ସୁବାସିତ ଚନ୍ଦନ
        କସ୍ତୁରୀ କୁଙ୍କୁମ ଅଗୁରୁ ଲେପିତ ଚନ୍ଦ୍ରାନନ  ।।
ତୁମ  ସୁଦର୍ଶନ ଚକ୍ର ମହାକାଳ ସ୍ୱରୂପ ଅବିରତ ଘୂର୍ଣ୍ଣାୟମାନ 
        ଆଜାନୁଲମ୍ବିତ ଭୁଜ ଅଭୟ ପ୍ରଦାୟକ କଳ୍ମଷନାଶନ  ।।
ତୁମ ବିସ୍ତୃତ ବକ୍ଷସ୍ଥଳେ କୌସ୍ତୁଭ ମଣି,ମସ୍ତକେ କିରୀଟ କାଞ୍ଚନ
       ଅନନ୍ତ ବ୍ରହ୍ମ ଅନାଦି ଚୈତନ୍ୟ ,ଅଷ୍ଟସିଦ୍ଧ ମାନବ ଚେତନ ।
ତୁମ କନିଷ୍ଠାଙ୍ଗୁଳି ସମର୍ଥ ଗିରି ଗୋବର୍ଦ୍ଧନ ଧାରଣ
       ସୁରପତି ଦର୍ପ ଭଂଜନ ଶୋକାକୁଳ ଗୋପୀ ଗୋପାଳ
                                 ଆର୍ତ୍ତ ନିବାରଣ  ।।
ତୁମ ଧରାବତରଣ ତୃତୀୟ ଦିବସେ ବିଷକନ୍ଯା ପୂତନାର
                                  ମହାପ୍ରୟାଣ 
      କାଳିନ୍ଦୀ ହ୍ରଦର ଗରଳଖଳନାୟକ କାଳୀୟ ଦଳନ  ।।
ତୁମ ପ୍ରଥମ ଦର୍ଶନେ ମଦୀୟ ମୁଦ୍ରିତ ନୟନ
      ବିସ୍ଫାରିତ ତତକ୍ଷଣ ,ଚାରିଚକ୍ଷୁର ଅପୂର୍ବ ମିଳନ
      ଜନ୍ମ ଜନ୍ମାନ୍ତରେ ଶ୍ରୀରାଧା ତୁମ ହୃଦୟ ଅଙ୍ଗନ ମଣ୍ଡନ ।।
</pre>
@ ରାମଚନ୍ଦ୍ର ସାହୁ  
    ପଂଚବଟୀ
